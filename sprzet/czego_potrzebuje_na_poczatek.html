<h2>Czego potrzebuję na początek?</h2>
<p>Przede wszystkim cierpliwości do samego siebie, chęci oraz komputera z programem DAW. Na sam początek tyle wystarczy. Z takim zestawem jesteśmy w stanie wyprodukować utwór od A do Z. Oczywiście nie nagramy za pomocą samego komputera ścieżek instrumentów czy wokalu, jednak żywe instrumenty możemy zastąpić wirtualnymi, programując w DAW całe linie melodyczne.</p>
<p>Następnym elementem zestawu powinien być odsłuch. Najlepiej monitory studyjne, które zapewnią szczegółowy dźwięk bez przekłamań. Jednak zakup monitorów wiąże się z koniecznością zakupu interfejsu audio oraz bardzo często 'koniecznością' adaptacji akustycznej pomieszczenia odsłuchowego. Tańszą alternatywą dla monitorów będą słuchawki, które tak jak monitory zapewnią w miarę wierny dźwięk. Należy jednak mieć świadomość, że wybierając słuchawki, podczas miksu nie ustawimy panoramy tak dobrze jak z pomocą głośników, gdyż przestrzeń stereo jest silnie ograniczona.</p>
<p>Opcją najlepszą jest zakup wszystkich powyższych narzędzi: interfejsu, monitorów, oraz słuchawek. Dobrze rozstawione monitory, we w miarę 'dobrze brzmiącym' pomieszczeniu to doskonałe narzędzie do pracy nad naszą produkcją. Słuchawki zaś są doskonałym uzupełnieniem - dzięki nim usłyszymy szczegóły, których możemy nie wyłapać podczas odsłuchu na głośnikach, nie przejmując się akustyką pomieszczenia.</p>
<p>Kolejnym sprzętem, nad którym w zależności od potrzeb można się zastanowić jest klawiatura sterująca MIDI czy też mikrofon.</p>
