<h2>Ścieżki referencyjne</h2>
<p>Przekazanie emocji to niezwykle istotne zadanie osoby miksującej. Miks może być wykonany poprawnie, brzmieć dobrze, ale może nie mieć 'tego czegoś' przez co nie zainteresuje słuchacza, i nie skradnie jego serca. W dzisiejszych czasach poprawnie zmiksowanej muzyki jest cała masa, jednak nie tylko kunszt muzyków decyduje o tym czego ludzie chcą słuchać, a co ich nie pociąga.</p>

<p>Przydatnym zabiegiem podczas miksowania jest wykorzystywanie ścieżek referencyjnych. Do sesji z naszym miksem wczytujemy piosenkę, która jest według nas dobrze zmiksowana. Znamy na pamięć każdy jej dźwięk. Staje się ona dla nas punktem odniesienia do miksu, nad którym pracujemy. Przykładowo jeśli nie jesteśmy pewni czy ustaliliśmy właściwe proporcje pomiędzy wokalem, a resztą ścieżek posiłkujemy się ścieżką referencyjną. Ściszamy utwór do momentu, gdy wokal pozostanie ledwo słyszalny, a następnie to samo robimy z naszym miksem za pomocą szyny master. Porównujemy w ten sposób ustalone przez nas poziomy, z poziomami w dobrze zmiksowanej piosence referencyjnej. Oczywiście możemy stosować więcej niż jedną taką ścieżkę.
</p>

<p>Stosowanie ścieżek referencyjnych umożliwia również pewnego rodzaju odpoczynek dla naszych uszu. Miksując dłuższy czas, dobrze jest na chwilę przerwać, by posłuchać utworu referencyjnego. Nasze uszy, które bardzo szybko przyzwyczajają się do tego co słyszą, będą miały okazję posłuchać czego innego. Dzięki temu wracając po chwili do naszego miksu możemy bardzo szybko wyłapać popełnione przez nas błędy, których wcześniej nie słyszeliśmy, ponieważ nasz słuch się zaadaptował.
</p>
